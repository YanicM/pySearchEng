{
  "datetime": "17 October 1935",
  "format": "unknown",
  "place": "Parigi",
  "source": "MS. Private",
  "author": "James Joyce",
  "year": "1935",
  "recipient": "LUCIA JOYCE",
  "text": "Cara Lucia: Abbiamo ricevuto le tue cartoline ed anche due fotografie di te e della signa Weaver. Grazie. La signa Weaver è sempre quella e quanto a te hai l’aria d’infischiarti sommamente del globo terrestre, assorta nella tua lettura e facendo lo ‘zittolo zottolo’, Magari che tutti gli abitanti della suddetta palla roteante fossero così pacifici! Mi pare che il prossimo numero nel tuo programma di convalelescenza dovrebbe essere un bel mantello di pelliccia. Cosa ti pare a te? Ho scritto alla sigra Budgen che era per parecchi anni segretaria di una ditta londinese che lavorava in questo articolo e quindi se n’intende. Bisogna avere qualche consiglio di questo genere altrimenti si corre il rischio di comprare—è proprio il caso di dirlo—un gatto in saccoccia. Il denaro che mandai alla sigra Curran aìl’Euston mi rinvenne. Era già via. Ma l’ho rimandato poi alla signa Weaver e spero che adesso hai la tua brava macchina fotografica. Il proverbio dice che la penna è più potente della spada ma tu certamente lo pensi diversamente, che la matita è più potente che la penna e la spada e l’ombrello insieme. Voglio dire quando scrivi. Purtroppo la mia lente d’ingrandimento rende quello che è scritto col lapis ancora più vago e stinto. Se la tua fotografia è un indice del tuo stato di salute devi stare molto, ma molto meglio. Ed ora, cara Lucia, devi diventare ogni dì in ogni modo—insomma suona male in italiano ma è quello che predica il reverendissimo e sapientissimo dottore Coué. Il tuo amico Maurice Chevalier è rientrato a Parigi dove ha avuto un gran successo imitando i suoi imitatori. Peccato che non ti abbia vista! E se io mi mettessi ad imitare certi scribacchini? La Jolas ha avuto anche delle cartoline tue. Sta adesso al numero 60 della stessa strada in una casa che ha, credo, 20 o 26 stanze, tutte sue. Ci si può giocare a mosca cieca. La sua scuola conta ora 45 scolaretti e scolarette. Una volta tu usavi parlare dell’educazione o, più propriamente detto, dell’istruzione. Uno scolaro mio a Trieste era molto pesante, stupido, calvo, lento e grasso. Però un dì mi raccontò questa storiella a proposito dell’‘educazione’ di una sua sorella che era probabilmente un tipo simile. Questa ragazza imparava alla scuola a fare la calza ma niente le entrava in testa. La maestra cercò d’insegnarle come farla. Così e così. Vedi adesso? Passa l’ago sotto, poi tira e così di seguito. Infine le domandò se aveva una sorella maggiore. La ragazza rispose di si. Allora, le disse la maestra, fa vedere il lavoro alla tua sorella maggiore e domani riportati tutto in ordine. Capito? Si, siora maestra. L’indomani la ragazza arrivò a scuola ma il suo lavoro era peggiore che prima. Come? disse la maestra. Non hai una sorella maggiore a casa? Si, siora maestra. E non ti ho detto di domandarle come si fa? Si, siora maestra. Ed hai domandato? Si, siora maestra. E cosa ti ha detto tua sorella? La ga dito che vadi in malora lei e la calza. Se trovi questo abbastanza sciocco ti prego di biasimare il riscal-dimento centrale che hanno cominciato oggi in casa nostra. Mi passano questi ricordi ameni per la testa in piccole danze delle volte. Ma non fa niente. Salutami cordialmente la signorina Weaver e comprati una bella pelliccia ed un calcio alla miseria. Ti abbraccio Mamma ti scriverà fra qualche giorno anche. Intanto sta bene e continua lo ‘zittolo-zottolo’ Babbo",
  "lang": "it"
}