{
  "datetime": "8 September 1919",
  "format": "unknown",
  "place": "Universitätsstrasse 29, III, Zurigo",
  "source": "MS. Cornell",
  "author": "James Joyce",
  "year": "1919",
  "recipient": "STANISLAUS JOYCE",
  "text": "Caro Stannie: In risposta alla tua espressa. Da tre settimane, cioè, dall’arrivo della lettera di Franz tengo a loro disposizione una camera e difatti abbiamo aspettato anche l’arrivo del treno da Chiasso. Adesso visto che non vengono ti ho spedito oggi la prima cassa dei miei libri. Seguiranno ad intervalli due altre casse di libri, una cassa di quadri e la mia macchina da scrivere. Dal momento che non si può fare niente mediante la corrispondenza porterò tutta la baracca a Trieste. In quanto poi al resto non avendo più un quartiere ed occorrendomi adesso un quartiere di 6 stanze con stanza da bagno e luce elettrica pare meglio non decidere niente prima del nostro arrivo. Conto di poter partire al 1 ottobre ma ciò dipende anche da altre cose: vale a dire, il consenso della mia padrona di casa, l’attestato del ginnasio dove Giorgio studia e gli affari della compagnia teatrale inglese qui che ho fondato e che dirigo finanziariamente. Spero che all’ultimo momento non succeda qualche bestialità consolare che impedisca il mio piano perche allora mi troverei qui sul lastrico. Sono grato al mio amico, di cui non ricordo più il nome di essersi reso garante per me. Mi pare, però, a giudicare dal contegno dell’applicato col quale parlai che ci vuole un intervento più energico e più influente. Il fatto che il permesso per il mio ritorno mise 6 settimane a venire da Trieste a Zurigo e che mi fu reso noto solo quando era stato telegraficamente sollecitato è abbastanza eloquente. Ti ho spedito altri fascicoli del mio romanzo, cioè, Lestrygoniani, Scylla e Caridde e Le Roccie erranti. Le Sirene non sono state ancora stampate. Scrivo attualmente II Ciclope. Quà e là dei brani sono stati tolti rovinandomi il testo. Questi però saranno restituiti quando il libro sarà pubblicato. Si stamperà, credo, nel Giappone. Gli Esuli ebbero un’accoglienza burrascosa e contrastata a Monaco, ma il pezzo fa parte del cartellone autunnale. Non ero presente. Ringrazio Francini del suo saluto che contraccambio cordialmente. Il giornale promessomi non mi giunse mai. Anzi sarebbe bene mandarmi di quando in quando qualche giornale triestino che possa farmi un idea dell’ambiente. Rispondimi espresso e raccomandato, prego. Saluti Jim",
  "lang": "it"
}