{
  "datetime": "29 September 1935",
  "format": "unknown",
  "place": "Savoy Hotel, Fontainebleau",
  "source": "MS. Private",
  "author": "James Joyce",
  "year": "1935",
  "recipient": "LUCIA JOYCE",
  "text": "Cara Lucia: Prendiamo congedo dell’uva e torniamo a Parigi. Ti accludo alcune fotografie abbastanza miserabili ed, a questo proposito, riceverai dalla signora Curran (a Londra in questo momento) un nuovo apparecchio che, spero, ti sarà utile e gradevole. Siamo oltremodo contenti di avere avuto notizie del tuo progresso. Sono in fretta perchè il treno partirà senza di noi se non saremo pronti. Così fan treni. Eccoti la spiegazione degli acclusi. Dopo la partenza dello zio di Mamma da Dublino volevo fargli un piacere. Sapendo che egli non avrebbe mai accettato del denaro ho comperato uno degli ultimi esemplari che esistono adesso del Pomes Penyeach e l’ho presentato a nome nostro (cioè il tuo ed il mio) alla biblioteca dell’Università di Galway, siccome tu sei una nipote di quella città antica ed io discendente di una delle sue tribù. Hanno fatto fare un leggio speciale ed il bel libro si trova ora esposto nel centro della biblioteca. Il bibliotecario, il professore Howley, è venuto a Parigi durante la nostra assenza qui, come vedi dalla sua carta da visita acclusa, per ringraziarmi (e te) ‘del dono squisito’. Inoltre. Un pittore dublinese è venuto a Parigi per fare un disegno della mia testa per Curran. Mi ha fatto promettere di posare per lui quest’altro mese (8bre, voglio dire). Vuole che il mio ritratto sia definitivamente nella National Gallery a Dublino! Ora mi scrive che si sta preparando un banchetto là nel mio onore. Ed il sig. Bailly mi scrive lo stesso. E vuoi sapere come si chiama questo pittore. Si chiama (se non ti dispiace) John Sullivan. Casco dalle nuvole! Ma ho ancora una buona nuova da darti. Però, basta per oggi. ‘Una alla volta per carità’. Segue—come dicono i romanzi in appendice. Ti abbraccio Babbo",
  "lang": "it"
}