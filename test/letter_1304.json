{
  "datetime": "28 October 1935",
  "format": "unknown",
  "place": "7 rue Edmond Valentin, Parigi 7",
  "source": "MS. Kastor",
  "author": "James Joyce",
  "year": "1935",
  "recipient": "GEORGE JOYCE",
  "text": "Caro Giorgio: Tuo nonno, quando gli si narrava un incontro come quello tuo coll’impiegato della N.B.C., soleva pensare alle lagrime sparse nel grigiore deìl’oliveto di Getsemani. Ma perchè proprio due persone eleganti come tu e la mia nuora vi ostinate a voler entrare nel palazzo del canto per la scala di servizio non mi è molto chiaro. E non mi è molto chiaro come e cosa e quando devo scrivere. Secondo te a macchina o forse in istampato. Secondo Helen in inglese o forse in americano. Secondo mamma poco importa giacche scrivo sempre ‘all the wrong things’. Aiutami dunque, O Musa, nitidissima Calligraphia! Forbisci la forma e lo stil e frena lo stilo ribelle! Mesci il limpido suon e distilla il liquido senso E sulla rena riarsa, deh!, scuoti lungo il ramo! Ho sentito una diffusione della Forza del Destino con Pinza. Non c’è male, lui, voglio dire. Insomma al di sopra della media. La musica sarebbe ideale per un numero di prestidigitatore [sic] o piuttosto di orsacchiotti danzanti. Ho visto una pellicola irlandese Lily of Killarney basata sull’opera. Sta a sentire. L’azione si svolge nel 1828. Ebbene i personaggi fumano sigarette, telefonano (in piena campagna irlandese) cantano Father O’Flynn (composta 60 anni più tardi da Villiers Stanford) il tenore canta la musica del baritono, i gendarmi sono vestiti alla foggia delle nuove guardie irlandesi. Roba da chiodi! Quei due Zukovich (?) e l’altro mi propongono Laughton per Ulisse se approvo. Mi sembra troppo ‘ariano’. Andrò a vedere Arliss che fu, dicono, un buon Disraeli. E la tua voce che fa? E Stevie come sta. Di a Helen che siamo contenti ch’ella sta bene di nuovo e suo padre pure. Tante belle cose a tutti quanti. Ti abbraccio Babbo",
  "lang": "it"
}