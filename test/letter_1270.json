{
  "datetime": "3 June 1935",
  "format": "unknown",
  "place": "7 rue Edmond Valentin, Parigi 7",
  "source": "MS. Kastor",
  "author": "James Joyce",
  "year": "1935",
  "recipient": "GEORGE JOYCE",
  "text": "Caro Giorgio: Ho ricevuto i due scenari e ti ringrazio della tua prontezza. Non so quale destino l’avvenire loro riserbi. Il conte Carducci è venuto qui e vuol assolutamente metterli in musica. Agisce insieme con una dama o forse damigella che si chiama Pallustre. Essa è piena d’entusiasmo per la mia opera della quale però non ha letto una sola riga. Dunque esiste negli Stati Uniti un essere che ignora la mia grandezza e crede che tu sei francese. Non poteva fare un piacere più puro a me nè un complimento più delicato a te. Benedetto sia lui fra tutti i Sullivans. Ho letto con gaudio che hai innalzato la tua voce in favore della più fulgida e gloriosa ugola di tenore ch’io abbia mai sentito. Non approderà a nulla, suppongo, ma deve essere un immenso sollievo per te di essere accolto così e ti domando infinite scuse per aver fatto parlare di me. Ma accetta le cose con calma filosofica. Quella gente farebbe altrettanto strepito per il figlio di qualche assassino balcanico. Ed a proposito di quell’odiato nome una sera al ristorante dei due Trianons, dove, del resto, ho lasciato patrimonio e matrimonio⁠[,] Mamma disse al cantante in questione: Ieri sera, Signor Sullivan, avete cantato come un dio. Questo non credo perchè l’ultima volta che il Vecchio Signore ha parlato con me aveva una voce di basso degna di ogni lode. Come un arcangelo forse. Ad ogni modo quel mascalzone, quel maleducato, quell’ignobile individuo che osa persino scaracciare in presenza di femmine e che non fa alcun appello al sesso gentile, che non soltanto non paga i propri debiti ma non paga niente per nessuno rispose brutalmente: Signora, accanto al vostro marito io sono un insetto. Fia ver? Ma allora che ronzìo! Cercherò una fotografia di Mamma ma essa dice che sono tutte cattive. Quando incontro una donna che è contenta della sua imagine dipinta manderò un mazzo di fiori al papa. Leggiamo con piacere che tuo figlio diventa di più in più bello e di più in più attraente e vedo molta gioia paterna nella tua lettera. Conobbi anch’io quella gioia negli anni che furono. E prima di me tuo nonno. E prima di lui i tuoi avi che sono rinchiusi in una cantina della rue Cler domandandosi con stupore che cosa diamine significhi quel trasloco e sperando e pregando di non finire nell’Asia Minore. Vedo anche che la tua salute è più robusta ma sono arcicontento che i chirurghi non ti abbiano tagliato le quattro estremità. Mi dispiace che la Colm sia di nuovo malata perchè è una brava donna. E forse il consiglio che Colm ti ha dato è giusto perchè è un uomo retto al cospetto di Dio. Mi scrivi che parti per le amene spiaggie [sic] di Long Beach. Mettendo insieme però la tua ultima lettera colla penultima non sarei troppo sorpreso se la prossima venisse dall’Alaska. Ebbi ieri l’altro una lunga lettera da Lucia. È sempre a Bray e sembra essere sulla via della guarigione. Carducci mi disse a proposito che durante l’ultimo colloquio ch’ebbe con lei gli venne il sospetto ch’ella non fosse tutto ciò che una signorina per bene dovrebbe essere perchè quando le domandò perchè aveva abbandonato la musica essa additando il cielo: preferisco le nuvole alle pentoline. Ciò prova che lo spirito di Ponzio Pilato vaghi tuttora per il mondo e che la mela non cade lontano dall’albero. Il proverbio: mai due senza tre. Ma spero che Helen non dovrà subire un’operazione alla gola. I tuoi cari genitori stanno abbastanza bene. Mamma corre attorno come una lepre ed io continuo a scrivere regolarmente cinque parole al giorno. Ti mando un articolo apparso in un giornale londinese. Sembra dunque che per giudicare se un pezzo di prosa sia bello o meno bisogna metterlo su un gramofono e che, e per essere ben sicuri del talento o meno di uno scribacchino, bisogna ascoltare (con dovuta riverenza, si capisce) una conversazione tra un laureato della penna ed un ciambellano di stato. Ma non bisogna dimenticare che maggio è il mese dei ciucchi. Soupault è andato in America a bordo di quel levriere oceanico che ha vinto per la misera Francia il record della velocità. Tutti hanno fretta oggidì. O furia come si dice a Trieste quando non si dice premura. Adesso termino. Ho gli occhi stanchi. Da più di mezzo secolo scrutano nel nulla dove hanno trovato un bellissimo niente. Domandi quali siano i nostri piani per l’estate. Bramo di andare in Danimarca perché i danesi hanno trucidato tante migliaia dei miei antenati. Gli Jolas partiranno presto per il mezzogiorno. I Gilbert pure. Mamma vorrebbe andare in Inghilterra per baciare re Giorgio, la regina come si chiama e gli altri membri della famiglia reale. E non dico di no, anche se resto qui. God save the King ed Iddio salvi Giorgio. Tante belle cose a te, a Helen, ed al nipotino: e vi auguro buone vacanze. Dovrei fare un bagno anch’io ma sono troppo orgoglioso. O forse ho troppo rispetto per l’acqua. ‘Sento le orme di passi spietati’. È la domestica che mi porta un conto. Come la vita è quotidiana, Ti abbraccio Babbo",
  "lang": "it"
}