{
  "datetime": "7 June 1921",
  "format": "unknown",
  "place": "71 rue du Cardinal Lemoine, Ve, Parigi",
  "source": "MS. S. Illinois (Croessmann)",
  "author": "James Joyce",
  "year": "1921",
  "recipient": "ALESSANDRO FRANCINI BRUNI",
  "text": "Caro Francini: Suppongo che quell’articolo nell’E.N. sia opera tua. Grazie. La chiusa è bella. Eccomi di nuovo sloggiato (e Silvestri che vuol mandarmi una tela sua dove ha la testa? Avessi una casa mia ben volentieri ci metterei i suoi quadri nonché certi ammenicoli lasciati costì)—il quinto sloggio in 11 mesi. Il quartiere Boulevard Raspail mi costava la bellezza di 2000 lire al mese. Questo invece non mi costa niente. Il romanziere francese Valery Larbaud è fuori della grazia di Dio causa il mio Ulisse che proclama la più vasta ed umana opera scritta in Europa dopo Rabelais. Prescindendo da questo (del quale giudicherà l’avvenire) ha saputo corroborare il suo parere coi fatti. Avendo avuto qualche sentore dei miei grovigli fece arredare di nuovo il suo appartamento e me lo mise a disposizione per i mesi estivi. È quaclhe cosa d’incredibile. Dietro il Panthéon a 10 minuti dal Lussemburgo una specie di piccolo parco, al quale si accede attraverso due cancelli, silenzio assoluto, grandi alberi, uccelli (non di quei che intendi tu, veh!) pare di essere a 100 chilometri da Parigi. Il mobiglio è delizioso. Egli ed il primo attore del teatro Vieux Colombier hanno ideato una specie d’ammobiliamento fantastico eppure comodissimo. È possibile ch’io valga qualche cosa? Chi l’avrebbe detto dopo la mia ultima esperienza a Trieste? Larbaud dice che il solo episodio di Circe basterebbe per fare la rinomanza di uno scrittore francese per la vita. Ma o! ed a! ed ahime! ed oibo! che libro! L’episodio d’Itaca adesso tutto geometria, algebra e matematica e dopo Penelope finalmente! Potessi tuffare la mia testa in un mare di ghiaccio! È già sotto i torchi il libro ed aspetto le prime bozze domani l’altro. Sarà pubblicato però appena in ottobre o novembre. Trattandosi di tre edizioni costose bisogna evitare i refusi. I colori della legatura (scelti da me) saranno lettere bianche in campo azzurro—la bandiera greca quantunque realmente d’origine bavarese ed importata colla dinastia. Eppure in certo qual modo simboleggiano bene il mito—le isole bianche sparse nel mare. Quanto al lato materiale credo se l’edizione va bene (le sottoscrizioni vengono ogni giorno—oggi 3 dall’Australia) riceverò qualcosa fra 100.000 e 150.000. Ma non è questo che mi preoccupa. Nessuna somma potrà mai pagarmi il lavoro e lo sciupìo . . Si potrebbe scrivere qualcosa di veramente comico sui sottoscriventi di questo mio libraccio—un figlio o nipote di Bela Kun, il ministro della guerra britannico Winston Churchill, un vescovo anglicano ed un capo del movimento rivoluzionario irlandese. Son diventato un monumento—anzi vespasiano! Giorgio è a Zurigo per le sue vacanze. Ordinerò il libro di Papini ma non prometto di leggerlo per il momento. Salutami Benco e Silvestri pittore-speditore. Bien d’amitiés à Madame et à Daniele … Una stretta di mano James Joyce",
  "lang": "it"
}