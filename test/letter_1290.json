{
  "datetime": "13 August 1935",
  "format": "unknown",
  "place": "[Paris]",
  "source": "MS. Kastor",
  "author": "James Joyce",
  "year": "1935",
  "recipient": "GEORGE JOYCE",
  "text": "Caro Giorgio. Se tu avessi veduto lo stato di Lucia dopo 7 mesi di reclusione a Nyon non mi daresti il consìglio di rimetterla in un istituto simile. Lo farò quando o se ogni altra via sarà chiusa. Niente di grave è successo in Irlanda. Tutti coloro che videro Lucia là sono d’accordo ch’era più forte e meno infelice. Ma viveva come una zingara nello squalore. Tutto ciò era noto ad Eileen e le altre due ed alla Signorina Weaver e tutte di concerto me lo celarono! Meno male che il sig. Healy l’abbìa vista. Egli, però, ha cambiato parere molto presto perchè da due anni a questa parte tanto lui che tua nonna scrivono sempre: Niente medici, niente sanatorio, niente esame di sangue! Ecc. Lucia sta per ora colla Weaver (ho dovuto intervenire molto energicamente ieri presso di quest’ultima per troncare un’altra corrispondenza con Eileen), ha avuto finora 10 iniezioni, e si è rimessa a disegnare spontaneamente. Il medico afferma che guarirà. Avrà ricadute, dice, ma di più in più brevi e di più in più raramente. Indirizzo: 74 Gloucester Place, Londra, W.1. So che il tuo consiglio è dettato dall’affezione per noi. Ma sento in me che la cosa va meglio ora. No, no. Tutto non è sciolto. Tantissime cose a tuttitreissimi. Ti abbraccio Babbo",
  "lang": "it"
}