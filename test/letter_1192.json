{
  "datetime": "[Late May 1934]",
  "format": "unknown",
  "place": "42 rue Galilée, Paris (Etoile)",
  "source": "MS. S. Illinois",
  "author": "James Joyce",
  "year": "1934",
  "recipient": "LUCIA JOYCE",
  "text": "Cara Lucia: Non ti ho scritto prima perchè credevo forse meglio lasciarti in pace laggiù. Ma il dott. Humbert ci ha mandato notizie di te. Siamo molto contenti di apprendere che Nyon ti piace. Spero che la ‘bise’ non sia troppo attiva in questa stagione. In quanto alle lezioni di disegno puoi prenderne 2 o 3 volte alla settimana. Quel famoso libro deve escire in Olanda alla fine di questo mese, dice l’editore. Qui poche novità. Giorgio ha venduto il suo Rolls-Royce o Jolls-Joyce⁠[.] Stevie sta benone; Helen pure. Mamma ed io anche. Niente di straordinario, salvo che giorni fa perdevo un biglietto da mille franchi. Lo credevo perduto per sempre ma dopo qualche ora fu ritornato ed indovina da chi. Dalla signora del quarto piano—quella che pestava i piedi ogni sera quando si suonava dopo le 10 ore. Le mandai qualche fiore ed essa ci invitò a prendere il tè!!! Era molto affabile. Sembra bellina. Peccato che ha una voce come un ranocchio. Hai domandato uno Stabat Mater di Lablache. Ebbene da Durand non ne sanno niente. Lablache, del resto, era un cantante—il Chialiapin del suo tempo—nato a Napoli di padre francese e madre irlandese. Non mi consta che abbia scritto della musica. Hai cambiato il nome, forse? Speriamo che hai trovato qualche compagnia allegra. Facci sapere di quando in quando come stai. Ti farà del bene di restare là per ricuperare. L’ambiente qui non è ideale certo. Salutami il dott. Forel, prego. Al dott. Humbert scriverò anche domani. Mama ti raccomanda d’ingrassare se puoi. Se hai bisogno di qualche cosa scrivici. Dunque, sta bene, divertiti e riposati. Ti abbracciamo Babbo",
  "lang": "it"
}