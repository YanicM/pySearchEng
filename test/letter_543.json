{
  "datetime": "10 December 1919",
  "format": "unknown",
  "place": "via Sanità, 2, III, Trieste",
  "source": "MS. Yale",
  "author": "James Joyce",
  "year": "1919",
  "recipient": "CARLO LINATI",
  "text": "Egregio signore: Grazie della sua lettera e delle gentili e lusinghiere parole. Domani Le manderò Esuli. Le accludo alcuni estratti di critica. L’esemplare che Le mando è un ‘advance copy’ e quindi è arrichito di non pochi refusi infelici. Non è d’indole contadinesco. Yeats mi disse che quantunque desiderasse far rappresentare la commedia a Dublino non aveva attori capaci di darla. Si sono troppo specializzati nel genere Synge e Gregory ecc. Però, tipi irlandesi come Berkeley, Sterne, Parnell e Swift sono di tutt’altro stampo. Quest’ultimo anzi è ricordato nella mia commedia—una lontana reminiscenza della strana storia Stella-Vanessa. Gli Esuli hanno già avuto il battesimo di fuoco a Monaco di Baviera al 7 agosto scorso in una versione tedesca Verbannte. Fu una serata alquanto burrascosa! Non ero presente perchè il permesso da parte del ministero degli esteri a Berlino si fece troppo aspettare. Riguardo alla sua (eventuale) traduzione potremmo forse vederci prima che sia ultimata. La ringrazio sentitamente dell’interesse mostrato nei miei lavori. Se sarà in grado di fare che la mia commedia sia rappresentata in Italia mi sentirò molto onorato. Una commedia non rappresentata è neanche un espulso morto. Saluti cordialissimi James Joyce",
  "lang": "it"
}