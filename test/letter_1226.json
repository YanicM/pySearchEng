{
  "datetime": "29 October 1934",
  "format": "unknown",
  "place": "Carlton Elite Hotel, Zurich",
  "source": "MS. Kastor",
  "author": "James Joyce",
  "year": "1934",
  "recipient": "GEORGE JOYCE",
  "text": "Caro Giorgio: Ebbi tre giorni o quattro il seguente dispaccio ‘George presented your letter have just met him and sweet wife Lily and I send you friendliest greetings we all drank to your good health will do everything possible’. Dunque! La sua protezione dovrebbe esserti utile anche se la situazione è troppo avanzata. Sarebbe per più tardi. Ad ogni modo non dimenticare di ringraziarlo a nome mio. Sono contento anche che hai visto Sandbourn. Pare che sia un uomo che veramente sa qualchecosa del canto come George Pioche a Parigi. Scribacchio questo per raggiungere l’Ile de France e cercherò di scrivere a voi due domani in inglese. Per il cinema sta bene, suppongo. I nostri piani sono come i vostri sempre nell’aria. Jung mi disse giorni fa mediante il suo assistente che ha visto Lucia di nuovo dopo un mese ed è molto incerto sul da farsi. Disse: il padre deve capire che interverrò se lui lo desidera ma che un intervento psicoanalitico in questo caso particolare è molto difficile e potrebbe anche cagionare un peggioramento definitivo. Desidera vedermi mercoledì. Questo appunto è sempre stato il parere del padre sopradetto. Jung personalmente fece una buona impressione su me. Credo che abbia avuto molti successi con altri casi. Or ora il dott. Brunner mi telefonò che Lucia era benissimo, è stata fuori oggi in automobile e giocava al bigliardo. Speriamo continui così. Hai cantato per MacCormack e Pitt Sandbourn? Non intercalare l’acca nelle vocali ‘cuo-h-ore’ ecc. Hai le vocali naturali di un italiano ma appoggia bene sulle consonanti iniziali. Pensa alle parole, ti supplico. Il canto non é che un linguaggio alato. Quella canzone ‘Philadelphia’ dovrebbe essere cantata come un contadino, grosso e lordo, cammina. Un tipo che va piano e va lontano. Antheil ha perso l’occasione della sua vita quando non scrisse l’opera Cain di Byron per Sullivan. Forse non ne era capace. Ma salutalo da parte mia. Non più andrà farfallone rumoroso ma mi è stato sempre simpatico. Corro correndo drio la nave. Ti abbraccio Babbo Salutami anche quella buona pasta americana che è Colm e sua moglie che spero stia meglio.",
  "lang": "it"
}