{
  "datetime": "26 March 1940",
  "format": "unknown",
  "place": "Hotel de la Paix, S. Gérand-le-Puy",
  "source": "MS. Settanni",
  "author": "James Joyce",
  "year": "1940",
  "recipient": "ETTORE SETTANNI",
  "text": "Caro Settanni, La sua cartolina nonché il fascicolo di ‘Prospettive’ mi sono arrivati giorni fa dopo aver fatto una piccola odissea per conto proprio, ma spero che queste mie righe piuttosto frettolose le giungeranno più sollecitamente, malgrado la ambiguità dell’indirizzo preciso—Villa Castiglione, o Villa Castello? Un po’ di poesia, Sant’Antonio, ma non troppa! —È stato per me un gran piacere apprendere che la mia piccola donnicciuola, quella di Dublino, ha compiuto il suo pellegrinaggio ed ha fatto con tanto garbo il suo modesto inchino all’augusto Zio Tevere. Sì è divertito almeno un poco il colendissimo vegliardo ad ascoltar queirinsolito chiacchierio insulso e bislacco? Il mio nuovo appartamento a Parigi (54, rue des Vignes, XVI) è chiuso, dimodochè quando lei tornerà a Parigi sarà meglio scrivermi all’indirezzo in testa al presente. Anche se sloggio, la sua lettera mi perverrà così più rapidamente. Frattanto la prego di porgere al direttore della rivista, Curzio Malaparte, i miei sentiti ringraziamenti (al Linati che conosco da molti anni invierò una cartolina anche) per la cortese accoglienza fattami nelle sue pagine. Grazie soprattutto a lei e una stretta di mano. James Joyce",
  "lang": "it"
}