{
  "datetime": "10 July 1935",
  "format": "unknown",
  "place": "7 rue Edmond Valentin, Paris",
  "source": "MS. Kastor",
  "author": "James Joyce",
  "year": "1935",
  "recipient": "GEORGE JOYCE",
  "text": "Caro Giorgio: Grazie della tua breve lettera. Ora che il tuo sesto lustro volge alla sua fine io apro l’abbaino della mia arca e vedo che il mondo terracqueo e le nostre sei vite in particolare sono in un tale brodo, per non dire in tale broda, che non chiedo scusa a veruno dell’avere cambiato il sesso della stagione dei sudori. Il mio testa è talmente piena di cupe pensieri e di prosa bislacco che velamente noso più se solo sulla segliola o si sonno sai sifi. Dunque, Dopo la lettera dello zio di mamma, qualche giorno dopo, venne un’altra nella quale mi disse che mi consigliava di cambiare Lucia da Bray. Egli è molto buono ma ‘vegliardo per antico pelo’ e siccome c’erano parecchi punti oscuri sui quali volevo assolutamente essere informato (la lettera è dalla Weaver perchè prima ho pensato a lei come ambasciatrice) mandai la Jolas a Dublino. Essa partì il 6 luglio e tornerà a Parigi l’undici. Ed allora saprò, spero, che cosa si deve fare. Non abbiamo una domestica perchè non sappiamo ancora se sia consigliabile dì muovere o no ma abbiamo un lavorante che finge di rinnovare l’impiantito nella cucina, mandatoci dal padrone di casa. Si sede, si leva, scende le scale, monta le scale, parla con mamma, telefona al padrone, va a desinare, torna dal desinare, misura, studia, lamenta, comincia, smette. Ho pregato marna di suggerirgli il pianoforte come consolazione. Suppongo che tutti e tre siete già risplendenti d’una bella carnagione di cioccolata con capelli biondi argentei come gli icon nelle chiese greche. I veri sani che amano questa vera salute credono anche che Victor Hugo è il re dei poeti e che fidarsi è bene ma non fidarsi è meglio. Mama è molto contenta in questo appartamento e puoi dire a Helen che ci sono cinque grandi specchi, anzi sei, e cinque più piccoli. Ci sono anche grandi specchi su ogni pianerottolo e si può fermare l’ascensore a tutti i piani di sotto. Ti mando un giornale, un ritaglio, ed un libro. Forse ti divertiranno. Ed a proposito potresti forse studiare un poco il pianoforte non per diporto come il muratore di cui sopra. Domenica otto S. e sua moglie erano qui. Egli voleva farmi udire una romanza dall’opera II Duca d’Alba di Donizetti. Disse a sua moglie di accompagnarlo. Essa non aveva le lenti non vedeva, era troppo difficile. Egli canta, sbuffa, si ferma, ricomincia. Poi disse: ‘Lève-toi, tu m’enerves’. Si sedette al piano e suonò l’accompagnamento da capo in fondo, cantando nel medesimo tempo a piena gola. È un peccato essere alla misericordia di un accompagnatore almeno per uso e consumo domestici. Non trovo in nessun luogo quel libro-manoscritto di Chamber Music. Se l’ho dato in custodia alla Beach è ben scomparso. Essendo la prima edizione del mio primo libro deve avere per chi l’ha rubato un gran valore. E starebbe così bene nel nostro bel salotto. Bailly è volato alla volta di Dublino anche ed è sceso oggi all’albergo Gresham dove è scesa pure la Jolas. Egli non sa dove si trovi sua moglie la quale lo cacciò dall’Irlanda tre settimane fa, dicendogli che non era degno di porre il piede sul suolo irlandese. Siamo stati con lui domenica a S. Leu-la-Forêt per udire un concerto di musica antica inglese dato in un teatrino-giardino. Era molto bello. Ho l’impressione che quell’uomo comincia ad averne le tasche piene. It’s a long branch that has no turning. Marianna si concia per le feste, nel senso buono, ma quest’anno non avremo il ‘ponte’ e la piazzetta dove si danzerà è alquanto discosta. Spero che il nubifragio d’ieri non sia passato vicino a voi. Mandaci qualche cartolina illustrata. Se fa troppo caldo scrivi soltanto T.C. Noto con piacere che Stevie è la stoffa di un nuotatore come suo padre. Tantissime cose a lui, a Helen ed a te. Ti abbraccio Babbo P.S. Il brano citato da Eglinton è di Newman non di Ruskin. Habent aures et non audient. Risposte 1) L’editore inglese cominciò a stampare Ulisse in settembre. Fino adesso hanno mantenuto un silenzio da sfinge. But they howpe to bwing it aht.. before Tibb’s Eve (le calende greche) 2) Soupault, pare, è andato alle isole Canarie. Quando tornerà cercherò di avere quell’istantanea. Frattanto si può avere un’altra. 3) Scenari. a) A.L.P. Non appena ricevuto questo di ritorno telefonai a Carducci di venirlo a prendere. Rispose che sarebbe venuto il giorno dopo alle 5. Alle due mi telefonò ch’era a Fontainebleau e che sarebbe venuto il giorno dopo. Non venne e non telefonò. Io nemmeno⁠[.] Sembra ch’io abbia accolto con troppa indifferenza le moine e le lusinghe d’una sua amica, una siora in capei che si vanta del nome di Palustre. 2) La proposta dell’amica della Beach andò a monte. 3) Cohen e Lieber. Chiesi informazioni. Ecco la risposta. Non troppo male. Rimandai i contratti suggerendo una modificazione in questo senso. Nessuna risposta. E nessuna risposta vuol dire visita di Lieber. 4) Zukofsky. Gli scrivo oggi nello stesso senso. È inutile ch’io esamini in dettaglio il manoscritto prima. C’è molto lavoro dentro. Lo mostrai a Petitjean. Ma ci sono anche grossi sbagli. Questi si possono cambiare. Ti prego di scusarmi presso questi giovani ma la mia mente era un pò altrove. Domande 1) Sei sicuro che quel Chamber Music non sia in un tiretto in qualche tuo stipo? Non è tra i libri. 2) Ho detto alla Jolas d’esaminare il passaporto (ho fatto rinnovare qui la carta d’identità per lei) di Lucia. Se è rinnovabile c’è ora a Dublino il British High Commissioner per ciò. Se è scaduto questo funzionario probabilmente rilascerebbe un’altro. Ma non è sicuro poichè ella è sul luogo. Ma se ella per conto proprio o sotto l’influenza d’altri voleva un passaporto irlandese le autorità là forse domanderebbero le sue carte. Sono queste da te o da me? 3) Come stai ora di salute dopo l’operazione e come va la tua voce? Spero molto bene. Meno male che il tuo suocero non soffre tanto e sta meglio pure. Ora vado cambiare la pennetta di questo stylo. B. P.P.S. Li 10 giugno, mezzodì. Nessun cenno dalla parte della Jolas nè a lui nè a me. Ma ha molto da fare. Sarebbe una gran bella cosa se questa visita repentina ed inaspettata dovesse essere il punto decisivo e se una nuova vita si spianasse per quella povera e fiera anima che la tormenta ha si duramente assalita ma non vinta! B.",
  "lang": "it"
}