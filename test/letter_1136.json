{
  "datetime": "8 August 1932",
  "format": "unknown",
  "place": "Carlton Elite Hotel, Zurich",
  "source": "MS. Private",
  "author": "James Joyce",
  "year": "1932",
  "recipient": "LUCIA JOYCE",
  "text": "Cara Lucia: Forse che andrò a Feldkirch dopo tutto. Dipende da Londra. Devo tornare al consolato brittanico domani. Il sig. Monro è assente da Londra ed il suo socio doveva mandarmi un anticipo su certi fondi che vendo. Come sto non ho abbastanza per andare costì e pagare la nota già dovuta. Avrò soldi fra qualche giorno. Ma se l’anticipo mi arriva domani o mercoledì mattina forse farò un salto là fino a sabato per vederti. Credevo fosse uno di quei maledetti luoghi in montagna popolato di temporali. Qui si scoppia dal caldo. Che il diavolo pigli l’estate e le vacanze! Borach e sua madre sono partiti. Beran cenerà con me stasera. È una persona che ha molto charme. Ti manda ed a mamma i suoi saluti. Potrei forse lavorare con Jolas laggiù. Ecco un idea. Però, come sempre, la bocca spalancata per la pioggia di quattrini. Hai un bell’imbecille di padre. Eccoti un piccolo epigramma un poco—ma non molto—satirico che ho mandato a Giorgio per la sua festa. Quest’altro anno devo farmi un altro che principerà: Ventisei il ventisei. Brauchbar e Ruggiero sono anche via. Domani sera, se non parto, dovrò cenare col vecchio ambulante che vende il Ziri’i-zittig, Morgenblutt, Ti mando questo espresso perchè ti giungera presto e che mi piace buttar via soldi. Dovrei vedere il prof. Vogt sabato. Lui è (naturalmente) arrabbiato con me perchè non son andato prima da lui. Sono contento che sei ingrassata. Eri troppo magra. Arrivederci presto ad ogni modo Tanti saluti a mamma vi abbraccio tutt’e due Babbo",
  "lang": "it"
}