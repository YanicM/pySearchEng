{
  "datetime": "[31 July 1919]",
  "format": "unknown",
  "place": "Universitätsstrasse 29, III, Zurigo",
  "source": "MS. Cornell",
  "author": "James Joyce",
  "year": "1919",
  "recipient": "STANISLAUS JOYCE",
  "text": "Caro Stannie: Il denaro che ti mandai (vaglia per 150 lire) mi è stato rimandato. Perchè? Da chi? Da te o dalla posta? Della lettera del direttore della Scuola Revoltella (a proposito chi è?) non ho saputo più niente: e nemmeno di quella persona che si rese garante per me presso le autorità nè di un communicato [sic] qualsiasi in merito mediante il consolato di qui. Il sig. Goldschmidt mi informa in via indiretta che hai molte lezioni e che Eileen gli disse che m’aspettava costì quando sarei passato in viaggio per Roma! Perchè non Budapest? Come si chiama quel bel tomo di un padrone di case che butta sul lastrico i mobili di una persona che ha pagato il fitto del quartiere durante tutti gli anni della guerra? Vorrei sapere qualcosa dell’ambiente là poiché qui corrono le voci più fantastiche—carestia d’acqua, tifo, rincaro, commercio morto, immondizie ammucchiate nella strade. Se si pubblica un giornale quotidiano a Trieste vorrei vedere qualche esemplare. Scrivimi se posso mandarti il denaro in un altro modo e, se è possibile, mandami il mio vestito di sera se non è stato mangiato dalle tarme—o dal padrone di casa. Mi occorre subito perchè la mia commedia Esuli va in scena al principale teatro di Monaco di Baviera entro il mese d’agosto e mi hanno telegrafato pregandomi di assistere alla première. Sarà data poi a Stoccarda, Vienna e Zurigo. Io sono in cura per una specie di surmenage nervoso dovuto alle enormi difficoltà del libro che scrivo. Se hai ricevuto ora i fascicoli dimmelo. Nora, Giorgio e Lucia ti salutano tutti. Sarebbe possibile per te o per Franz o per Eileen di venire qui per un mese? Se è possibile mi assumo tutte le spese. La Svizzera non concede un soggiorno più tempo. Scrivimi spesso. Saluti cordiali Jim",
  "lang": "it"
}