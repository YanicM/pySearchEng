{
  "datetime": "25 August 1919",
  "format": "unknown",
  "place": "Universitätsstrasse 29, III, Zurigo",
  "source": "MS. Cornell",
  "author": "James Joyce",
  "year": "1919",
  "recipient": "STANISLAUS JOYCE",
  "text": "Caro Stannie: Tornato qui sabato dopo una breve sosta in campagna trovai la tua lettera ed una cartolina dal consolato italiano di qui. Ci andai stamattina—lunedi 25 agosto. Il permesso spedito da Trieste al 3 luglio arrivò alla sua destinazione, pare, al 19 agosto—dopo essere stato telegraficamente sollecitato. Ora sorge una nuova difficoltà. Vogliono ch’io depositi qui il mio passaporto. Questo non lo posso fare perchè ho un passaporto (già depositato presso le autorità svizzere) collettivo, vale a dire, per me, Nora e bambini, e, del resto, il consolato brittanico [sic] non rilascerebbe due passaporti alla stessa persona. La mia intenzione era di andare a Trieste solo per parlare con te, vedere la città, cercare un quartiere ecc ecc ma non voglio andarci con tutto il convoglio dei miei senza aver prima trovato un quartiere nè andarci solo lasciando Nora ed i bambini qui senza carte e forse sacrificando il diritto di rientrare. In queste circostanze credo la migliore via d’uscita sia che tu venga qui per 15 giorni. Le spese, mi assumo io, ma, viste le difficoltà della trasmissione le pagherò qui. Ho una camera pronta per te. Possiamo discutere personalmente. Sarà molto meglio eppoi puoi ripartire solo o con noi tutti secondo che si deciderà. Ti mando questa raccomandata ed espressa. Fa altrettanto giacché i dispacci arrivano quando Dio vuole. Oppure se credi di telegrafare telegrafa. Ti ho mandato i miei fascicoli d’Ulisse (capitoli 2, 3, 4, 5, 6 e 7). Accusa ricevuta. Ti mandai anche una fotografia. Per entrare in Svizzera ci vuole il visé del console svizzero costì. Visto che sei stato 4 anni in prigionia non avrai, credo, difficoltà ad ottenere un attestato medico che hai bisogno di un cambiamento d’aria In fretta Jim",
  "lang": "it"
}