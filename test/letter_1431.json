{
  "datetime": "12 June 1939 Monday",
  "format": "unknown",
  "place": "34 rue des Vignes, Paris XVIe",
  "source": "MS. Bib. Municipale, Vichy",
  "author": "James Joyce",
  "year": "1939",
  "recipient": "SIGNORA MARIA NEBBIA",
  "text": "Gentile signora: Mi dispiace seccarla ma se la fotografia del Larbaud deve apparire nella mia biografia dovrebbe essere fra le mani del mio segretario, il sig. Paul Léon, domani per essere mandata a Nuova York colla Queen Mary che salpa per l’America l’indomani. Non prevedevo affatto questa fretta. M’aspettavo una pubblicazione nell’autunno. Ma ho ricevuto un dispaccio inatteso l’altro giorno. Così sono gli Americani. Dunque, il Leon passerà dalla vostra portinaia domattina verso le 11. Se possiede una buona fotografia di V.L. la lasci là per lui. Altrimenti un Suo biglietto al fotografo autorizzandoci a ritirare una fotografia-contro pagamento, s’intende—che sarà la stessa cosa. Vorrei che la fotografia del collega e dell’amico che tanto fece per un ignoto isolano all’epoca critica della mia vita non mancasse in questo libro. Propongo di fargli una visitina ancora quest’altra settimana, se Lei me lo concede. Nel frattempo spero che il vino svizzero gli sia piaciuto. Con dovuti ossequi mi segno, gentile Signora, di Lei devmo James Joyce",
  "lang": "it"
}