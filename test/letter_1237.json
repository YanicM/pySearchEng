{
  "datetime": "27 December 1934",
  "format": "unknown",
  "place": "Carlton Elite Hotel, Zurich, Switzerland",
  "source": "MS. Kastor",
  "author": "James Joyce",
  "year": "1934",
  "recipient": "GEORGE JOYCE",
  "text": "Caro Giorgio: Pazienza! Sono cose che succedono. Lascia che Stephens e MacCormack vadano verso il loro tramonto. Per te è ancora l’alba. Credo il contratempo [sic] sia dovuto in prima linea all’imbecille d’ufficiale della N.B.C. A proposito non hai fatto che cambiare l’ordine delle lettere. Banque Nationale de Crédit ed ora National Broadcasting Corporation. Ho un appuntamento stasera coll’ex-regisseur dell’opera di Berlino ed egli metterà giù la musica delle tre canzoni già inviate. Devo scrivere a Hughes pregandolo di scrivere un accompagnamento per ‘Molly, I can’t say’ o piuttosto diciamo ‘The Quilt’. Non voglio fare questo senza una parola tua prima. Sembra che io abbia fatto un pappero telegrafando al conte papalino ma credevo che la lettera di Helen era un rimprovero. Come canzoni per basso ti propongo Off to Philadelphia, Ruddier than the the Cherry, Angels Ever Bright and Fair (Haendel) Wie duftet doch der Flieder (la bell’aria del gelsomino di Sachs) Revenge, Timothy Cries [?], The Cruiskeen Lawn, (credo vuol dire la piccola brocca bruna) e un’ottima canzone per basso. Madame Gautier può cantare quello che vuole. The Joyce Book per me è un grandissimo mistero. 18 artisti hanno collaborato per fare omaggio a me: e si doveva darmi il ricavo netto. Il ricavo è stato nettissimo, cioè, un nettissimo niente. Ma credo che (il caso di Darius Milhaud mi fa pensare) che anche la musica appartiene a me. 30 o 40 musicisti almeno hanno messo in musica i miei poemetti. Il migliore è Molyneux Palmer. Dopo lui Moeran e Bliss. Bright Cap del primo ti andrebbe bene per un bis. Belle arie per voce grave nelle Melodie Irlandesi di Thomas Moore sono ‘O Ye Dead’ (cantata da Plunket Greene), Silent, O Moyle’ con accompagnamento di arpa. ‘The Time I’ve Lost in Wooing’ (per bis). Curiosa coincidenza. Al mio primo concerto pubblico ero anche piantato in asso. Il pianista, cioè la pianista è andato via nel bel mezzo del concerto. Anche io ho cantato ‘Down by the Sally Gardens’ ed ho ricevuto esattamente 10 dollari cioè 2 ghinee come te. A proposito è scozzese quello N.B.C.! Perchè 10 $ a Dublino nel 1914 dovrebbero essere altro che 10 $ per te a Nuova York nel 1934. Si. Colm è una brava pasta di ragazzo. Leale e senza invidia. Bisogna abituarsi a questi scacchi: quanto ne ho avuti con Sullivan! Ma va avanti. MacCormack è certo volubile ma è od era molto occupato e non ti farà del male. Un po’ di rabbia non nuoce. Quell’ufficiale della N.B.C. doveva chiudere la bocca all’ora giusta a Stephens ed a Colm i quali ti hanno fatto passare un cattivo quarto d’ora, il primo per troppa compiacenza in se stesso, l’altro per isbadatezza. Ti manderò tutto il mio repertorio un poco alla volta. Oggi aggiungo due appunti per te. Ballynure Ballad. Bally vuol dire città. Non so cosa significa il resto. Somiglia a un qualchecosa. Città del? È, credo, nella contea di Antrim. Ad ogni modo nella provìncia di Ulster, oggi Northern Ireland o Le Sei Contee. Gente mescolata: irlandesi, inglesi e molti scozzesi d’origine. Duri e caparbi, forti bevitori e lavoratori, ostilissimi al papa e tutte le sue pompe ed opere. ‘The 5th day of November’ è Guy Fawkes’ Day. La rima inglese suona: Please to remember The 5th of November Gunpowder Treason and Plot Infatti si brucia ancora oggidì in pubblico l’effigie di Fawkes che tentò nel regno di Giacomo 1° coll’aiuto di altri cattolici e gesuiti (?) di far saltare in aria il parlamento inglese. Il tipo che va a vedere l’orrendo fuoco di quella pira, parte in istato sincero, e torna verso sera alquanto brillo. È un bravo protestante. I due tipi dietro la siepe sono forse cattolici: od una ragazza cattolica con un protestante poco convinto. Ad ogni modo hanno una bella pazienza. Passare tutto un pomeriggio di novembre nebbioso in un fossato irlandese. De gustibus non est disputandum. Silent, 0 Moyle: Moyle è quella parte del mare irlandese che ora si chiama il Canale di San Giorgio. Le tre figlie di Lir (Nettuno Celtico e l’origine del Re Lear di Shakespeare) furono cambiati in cigni e devono sorvolare quelle acque plumbee per secoli finché il suono della prima campana cristiana in Irlanda non rompa l’incanto. Segue domani Ti abbraccio Babbo",
  "lang": "it"
}