{
  "datetime": "20 February 1940",
  "format": "unknown",
  "place": "Hotel de la Paix, S. Gérand-le-Puy, Allier, France",
  "source": "MS. de Tuoni",
  "author": "James Joyce",
  "year": "1940",
  "recipient": "DARIO DE TUONI",
  "text": "Egregio signor de Tuoni: Dopo un buon—ο piuttosto—un cattivo quarto di secolo Le sarà certo una sorpresa ricevere questa mia lettera. Fatto sta che lessi qualche tempo addietro un Suo articolo su Morand e Valéry Larbaud e venerdi scorso, essendo a Vichy (20 chilometri di qua) andai a rivedere il mio amico Larbaud al quale avevo a suo tempo inviato l’articolo. Egli m’incarica di ringraziar La della Sua critica amichevole. Gli ho spiegato che noi ci conoscevamo ‘in illo tempore’ a Trieste. La signora Larbaud è genovese. Egli è stato molto ammalato da parecchi anni ma secondo me ora va per la buona strada. Spero che Lei stia bene malgrado questo tempo che corre quando non zoppica. Mio fratello è sempre in Trieste, professore all’università. Io sono nonno di un nipotino che ha festeggiato il suo ottavo compleanno il 15 di questo mese. Ebbi recentemente una lettera di Francini il quale è tornato al suo vecchio mestiere, l’insegnamento. È maestro alla scuola dei padri ‘Scalopi’ a Firenze. E Tullio Silvestri? Dov’è e che cosa è diventato? Ho sempre quattro o cinque dei suoi quadri nel mio appartamento a Parigi. Era un buon pittore e anche una ‘bela macia’ come si soleva dire. Mando questa lettera per tramite del giornale nel quale lessi il Suo articolo e così spero che, se Dio vuole, La giungerà finalmente. Me lo faccia sapere, se vuole, con un Suo cenno in riscontro all’indirizzo qui sopra. SalutandoLa distintamente mi segno di Lei devo James Joyce",
  "lang": "it"
}