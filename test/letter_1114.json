{
  "datetime": "9 April 1932",
  "format": "unknown",
  "place": "2 Avenue Saint Philibert, Passy, Paris",
  "source": "TS. Private",
  "author": "James Joyce",
  "year": "1932",
  "recipient": "the MAYOR OF FLORENCE",
  "text": "Magnifico Podestà Anzitutto Le chiedo venia se non rispondo che oggi e se la mia risposta si presenta sotto questa forma agghindata e stinta ma la pregiatissima Sua lettera inoltrata da Londra mi e pervenuta con qualche ritardo ed in fatto di calligrafia sono un vero imbrattacarte. La ringrazio del cortese invito nonchè delle generose parcelle di viaggio offertemi ed apprezzo altamente l’onore che un tale invito proveniente dal primo cittadino di tanta città mi conferisce. Mi duole assai di non essere in grado di accettare e di dovere rinunciare al privilegio di parlare dinanzi ad un auditorio amichevole nella capitale toscana. Purtroppo le fate che s’inchinarono sopra la mia culla mi tolsero il dono della facondia, vanto di molti miei connazionali e mi lasciarono in sua vece una ‘lingua di lana in bocca baggiana . La prego dunque di tenermi per iscusato. Se mi è lecito proporre un altro nome credo che il mio amico, il poeta americano Ezra Pound, il quale ha tradotto in inglese le opere di un grande scrittore fiorentino, Guido Cavalcanti, potrebbe benissimo rimpiazzarmi. Il suo indirrizzo è: 12 via Marsala, Rapallo dove abita da dieci anni. Nel mentre porgo a Lei, al chiarissimo rettore della regia Università di costì ed al comitato da Loro presieduto i miei sinceri ringraziamenti. La prego, Magnifico Podestà, di gradire i sensi dei miei più doverosi ossequi. James Joyce",
  "lang": "it"
}