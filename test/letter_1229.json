{
  "datetime": "21 November 1934",
  "format": "unknown",
  "place": "Carlton Elite Hotel, Zurich",
  "source": "MS. Kastor",
  "author": "James Joyce",
  "year": "1934",
  "recipient": "GEORGE JOYCE",
  "text": "Caro Giorgio: Spero che qualche cosa di concreto sia avvenuta dopo la tua ultima lettera. Però, come scrissi ieri, non bisogna illudersi. È certo che l’appoggio di McCormack ti gioverà molto forse soltanto per il reclame. Quanto agli ufficiali della squadra irlandese (la quale, del resto, è stata ben battuta dai cileani tranne il cavallo dal fausto nome Blarney Castle montato dal capitano Ahearn) essi saranno buoni giudici delle parti deretane di un puledro ma in fatto dell’arte canora Dio ci liberi. Dovresti pensare anche alla piazza inglese che paga bene ed ha sempre bisogno di buone voci sopratutto per gli amatori che si parano alle feste musicali di Leeds, Sheffield, Norwich ecc. Ho una lettera di Beecham a Lionel Powell il più grande impresario di Londra. A proposito feci la conoscenza ieri del ex-regisseur dell’opera di Berlino (espulso perchè ebreo) ed egli sarà molto interessato nel tuo caso. Il tuo timor panico passerà probabilmente nel momento del tuo battesimo di fuoco alla ribalta. L’idea di debuttare per mezzo del microfono non mi dice gran che ma meglio là che affatto. Ti prego però di stare attento a quel vizio dell’acca. Kieppura era qui venerdì scorso. Pessima scuola, comportamento ignobile, gusto poco nulla, ma una bella voce intonata ed estesa, facile e naturale. Ma qualche ciucco [sic] gli ha insegnato il canto: ‘forma-h-a diviná’ ‘misti-h-ico serto’ ecc. E ciò durante tutta la serata. Figurati! Entusiasmo sprecato. Era accompagnato dalla Tonhalle alla stazione da uno stuolo di ammiratori o piuttosto ammiratrici che circondava il suo Rolls e cantò il suo congedo dai gradini. Si torna all’antico davvero. Stasera andremo a sentire la nuova opera di Respighi La Campana Sommersa basata sul dramma di Hauptmann. Sorriderai se ti dico che siamo stati, mama ed io, ‘a scuola’ come diceva il sig Tramontana. Vale a dire all’Università, ma si, è proprio nei banchi degli studenti nel bel mezzo della classe. Una volta per sentire un teologo ed un’altra per sentire il prof. Fleiner parlare dello stato tedesco. È il rettore. Eravamo da lui a pranzo ed a cena. È un vecchio erudito, dicono, ma gagliardo, un amico di Budgen della cui intelligenza pare avere una altissima opinione. E chi si vede accanto a noi sul banco ad ascoltare anche lui? Paul Suter che dopo aver fabbricato i dadi Krassi a Winterthur fino alle 5 del pomeriggio va all’università alle 6½. Anche lui è in cuori coi Fleiner. E tutti questi professori attempatelli suonano il pianoforte o cantano tenore. E tutti sembrano apprezzare molto il vino di Fendant ed un buon piatto di Hasenpfeffer. Non so se credi alla chiaroveggenza. Ad ogni modo ascolta ascolta [sic] questo dialogo e notane la data 25 9mbre. Luogo: Kussnacht. Lucia: Pensavo tutto il giorno a MacCormack. Perchè è stato fatto conte invece di te. Tu sei molto più grande. È ingiusto. Pensavo di scrivere al papa. Io: Attenti alla grammatica. Lucia: È un vecchio rimbambito. Ma sul serio fino a quando durerà l’ostilità fra te e l’Irlanda? Io: A me lo domandi? Lucia: Voglio riconciliarvi io. È ora che qualche grande personalità irlandese venga a stenderti la mano dopo tutto ciò che hai fatto. La mattina seguente alle 7 il portiere dell’albergo mi portò il dispaccio, la prima e sola comunicazione ch’io abbia mai ricevuto da lui, ed il giorno dopo l’Irish Times di Dublino pubblicò un lungo articolo abbastanza favorevole sull’ultimo mio frammento, il primo articolo su me apparso nella stampa irlandese da venti anni a questa parte. Te lo mando. Mostralo a Colm. Non dissi nulla di ciò a Lucia perchè non voglio incoraggiarla nei sui sogni. Ma, prescindendo dalla profezia, le parole stesse sono fulminanti. Ella ha delle volte la sapienza del serpente e l’innocenza del colombo. Non trovo qui Vanity Fair. Mi riconobbe il pizdrul quando vide la fotografia? Suppongo che parla con accento americano. Se così è (in malora lo stylo!) pieghiamo il capo. Ti saluto, o giovincello! La signora Giedion lässt Sie grüssen. Mama è dal barbiere. Sta per nevicare. Andrò da Huguenin e mangerò quello che i toscaneggianti chiamano un panino gravido. Coraggio e buona fortuna! Ti abbraccio Babbo",
  "lang": "it"
}